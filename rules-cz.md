# Bez Hranic

**Autor: Vlaada Chvátil**

---

Jsou lidé, kteří rádi cestují, a lidé, kteří si o cestování rádi čtou.

Bez hranic je internetový projekt, který má za úkol tyto lidi spojit dohromady.

Ve hře se stanete cestovateli projektu Bez hranic, vaším úkolem je navštívit nová místa a napsat o nich článek pro web. Projekt Bez hranic vám věnuje na cestu skromné stipendium, protože projekt je stále ve fázi experimentu a závislý na prostředcích z vládních grantů a podpory cestovního ruchu.

Většinu vašeho stipendia utratíte za cestování, ale co ušetříte, zůstane vám. Z ušetřených peněz pravděpodobně nezbohatnete, ale můžete našetřit na cestu vašich snů.

---

## Jak rychle začít hrát

Nejprve se rozhodněte, zda se vaše první cestování bude odehrávat na mapě Evropy, nebo na mapě Spojených států amerických. Pak nachystejte hru podle obrázku na straně 2.

Hra je rozdělena na **tři části po dvou kolech** a **závěrečné finálové kolo** – celkem má tedy sedm kol. Jednotlivé části se od sebe mírně liší, rozdíly však hráči nemusí znát předem.

Stačí tedy přečíst či vysvětlit hráčům pravidla pro první část, a hned si můžete zahrát první dvě kola hry. Pak si přečtěte, čím se liší druhá část hry, a zahrajte si další dvě kola. Poté se seznamte s pravidly pro třetí část, která má také dvě kola. Nakonec si vysvětlete a zahrajte finálové kolo.

**Zvítězí hráč, který bude mít na konci hry nejvíce peněz.**

> *Pro první hru můžete zvolit tu mapu, kterou všichni znáte lépe, ale není to podmínkou. Pro hru stačí, když hráči budou mít o mapě i jen základní představu.*

> *Každý hráč má svou kartu cestovatele, na ní může průběh hry sledovat. Přehled znázorňuje pravidla a jednotlivé části hry.*

> *První hru si nemusíte komplikovat vysvětlováním celých pravidel. Hráčům stačí sdělit, co je cílem hry. Každé kolo musí ušetřit co nejvíce z přidělené dotace.*

---

## Příprava hry

### Karta cestovatele a žetony

Každý hráč si vybere jednu kartu cestovatele a dva kulaté žetony ve stejné barvě a položí je před sebe na stůl. Karta cestovatele obsahuje na jedné straně přehled hry a pravidla pro vyhodnocování cest na straně druhé.

> *A také připomíná zapomnětlivým hráčům, která barva je jejich, když se jejich žetony vydají na cesty.*

### Herní plán

Herní plán umístěte doprostřed stolu tak, aby na něj pohodlně dosáhli všichni hráči.

> *Buďte milí a přišoupněte ho o něco blíž k těm menším, s kratšíma rukama.*

### Herní peníze

Herní peníze dejte na dostupné místo jako bank.

> *Pokud nemáte rádi anarchii, kdy každý „hrabe" do společné kasy, jak chce, můžete zvolit bankéře, který bude mít během hry rozdávání a přijímání peněz na starosti.*

### Kamínky

Připravte čtyři průhledné kamínky. Budete je potřebovat až při vyhodnocování cest.

### Karty států

Ke každé mapě náleží sada karet s jednotlivými státy. Tyto karty zamíchejte a položte rubovou stranou nahoru před jednoho z hráčů. Ten se stane rozdávajícím hráčem pro první kolo.

> *To, kdo je rozdávající hráč, nemá na hru velký vliv, proto ponechme jeho volbu jako privilegium tomu, kdo byl tak hodný, že karty zamíchal.*

### Mapa

Ukažte hráčům zvolenou mapu a upozorněte je na její specifika. Především na to, že ostrovní státy jsou spojeny linkami přes moře. Pro účely hry platí: **dva státy spojeny linkou přes moře se počítají jako by měli společnou hranici**. Podrobný popis obou map najdete na zadní straně pravidel.

Pak mapu složte a položte zatím stranou. **Během hry je mapa hráčům skrytá, používá se až při vyhodnocování.**

> *Možná někteří hráči v tomto okamžiku zpanikaří. Uklidněte je, mapu nemusí přesně znát. Naopak, názory jako „Jižní Dakota... to bude někde na jihu..." dělají hru veselejší a zábavnější.*

### Další komponenty

Druhou mapu a k ní náležející karty dejte do krabice, nebudete je zatím potřebovat.

> *Leda by někdo hned po skončení hry řekl: „To bylo super, nezkusíme ještě tu druhou mapu?"*

---

## První část hry (Kola 1–2)

### Příjem peněz

Na začátku první části dostane **každý hráč 100 euro**. Tyto peníze má pro první a druhé kolo hry. Další peníze dostanete až na začátku třetího kola.

> *Sezona Bez hranic začíná každoročně už na sklonku zimy, a to přidělením prvních peněz a vypsáním prvních dvou kol projektu.*

### První a druhé kolo

#### Zveřejnění nabídky

Každé kolo hry zahájí rozdávající hráč. Natočí herní desku tak, aby pole **40** bylo co nejblíže u něj. Pak vezme karty států a začne je rozdávat **lícovou stranou nahoru na ostatních sedm polí** po obvodu hrací desky, ve směru hodinových ručiček od pole 40, a vytvoří tak nabídku sedmi států.

Ihned po zaplnění všech sedmi polí položí **lícovou stranou nahoru osmou kartu doprostřed herního plánu**. Tuto kartu nazýváme **kartou startovního státu**. Jakmile je odkryta, hráči si vybírají destinace.

> *Každé kolo projektu začíná zveřejněním sponzorských států na webu projektu. Vždy jeden stát je hlavním sponzorem a stává se takzvaným startovním státem a sedm dalších států tvoří nabídku pro toto kolo.*

> *Všichni účastníci projektu jsou zváni na návštěvu startovního státu. Z nabídky států si pak mohou vybrat ještě jeden další, který navštíví.*

#### Výběr destinací

Jakmile na desce leží startovní karta, všichni hráči (včetně rozdávajícího) vezmou současně do ruky **jeden ze svých kulatých žetonů** a přiloží jej k libovolnému poli herního plánu (k některé z karet v nabídce nebo k poli 40), do vykrojeného místa herního plánu.

- **Během rozdávání karet leží žetony hráčů na stole.** Hráči se jich nesmí dotýkat. Žeton smí vzít do ruky až v momentě, kdy je odkryta karta startovního státu.
- Hráči přikládají žetony **současně**. Je na nich, jak rychle se rozhodnou a žeton přiloží.
- Hráč si může vybrat i pole, u kterého už leží jeden či více žetonů umístěných jinými hráči – v tom případě umístí žeton na dříve položené žetony. **Žetony tedy mohou u jednoho pole tvořit komínek**, na jehož spodku je žeton hráče, který si kartu vybral a žeton k ní přiložil nejrychleji.
- V prvních kolech **hráči umisťují jen jeden** ze svých dvou žetonů. Druhý žeton zůstane zatím nevyužit.
- Jednou položený žeton již hráč nesmí přemístit. Nemůže své rozhodnutí změnit.

Při pokládání žetonů se hráči snaží vybrat ze sedmi států takový, do kterého se mohou dostat ze startovního státu (jeho karta leží uprostřed herního plánu) na **co nejméně přechodů hranic**. Vyhýbají se však státům, které se startovním státem přímo sousedí (mají společnou hranici).

Také se snaží být co nejrychlejší, protože s každým žetonem, který je u státu položen dříve, se stává stát méně výhodný.

> *Proč, to uvidíte dále v kapitole Vyhodnocení. Pravidla projektu jsou nastavena tak, abyste si trochu zacestovali, ale abyste zároveň neutráceli zbytečně moc.*

> *To víte, nejlepší možnosti jsou často rozebrány hned, jakmile je na webu projektu nabídka zveřejněna.*

Hráč může položit žeton i k **poli 40**. Tím naznačuje, že nemá zájem o žádný ze států. Obvykle tak učiní, když usoudí, že vybrané státy jsou příliš nevýhodné nebo už je u nich příliš žetonů. Také u tohoto pole může být více žetonů, a také zde je méně výhodné, pokud pokládáte svůj žeton na dříve položené žetony.

> *Někdy prostě raději vrátíte část dotace, než abyste na cestu dopláceli ze svého.*

**Nezapomeňte, že během této fáze je mapa skrytá a hráči do ní nesmí nahlížet.**

> *Varianta: Hrajete-li s menšími dětmi, které ještě o mapě nemají ani zbežné ponětí, můžete jim pro první hry nechat mapu odkrytou. Budete překvapeni, jak rychle se s ní seznámí. Brzy budou schopny hrát i se zakrytou mapou. A v hodinách zeměpisu pak budou hvězdami!*

> *Pokud už všichni ostatní své žetony položili, je slušností příliš nezdržovat a vybrat si co nejdříve také... ať už se všichni můžete vydat na cesty.*

#### Vyhodnocení

Jakmile všichni umístí svůj žeton, nastává vyhodnocení. K němu budete potřebovat mapu – položte ji tak, aby na ni všichni hráči viděli.

Vezměte jeden z barevných kamínků a položte ho na startovní stát na mapě. Poté postupně vybírejte jednoho hráče po druhém (přednostně volte ty, jejichž žeton není zakryt ostatními žetony) a položte čirý kamínek do státu, který si daný hráč vybral.

Nyní spočítejte, kolik hráč za svou cestu utratil. Cestu si každý může zvolit sám tak, aby jej stála co nejméně.

> *Pro urychlení hry mu mohou ostatní pomáhat s hledáním optimální cestu, neměli by však úmyslně radit špatně.*

> *Některé státy jsou tak maličké, že je kamínek celé překryje. Je však průhledný, a tak máte vlastně stát v kamínku, místo kamínek ve státě.*

**Pravidla pro určení ceny jsou na druhé straně nápovědní karty:**

| Cena | Pravidlo |
|------|----------|
| **-10** | Každý **přechod hranic** stojí hráče 10 euro. Přechodem rozumíme překročení hranice mezi sousedními státy nebo přesun po vyznačené linii po moři. |
| **-30** | Pokud hráč zvolil stát, který **přímo sousedí** se startovním státem, zaplatí ještě přirážku 30 euro (bez ohledu na to, kudy chce cestovat). Opět – za sousední se považují i státy spojené linkou po moři. |
| **-10** | Navíc zaplatí hráč příplatek **10 euro za každý žeton, který leží pod jeho žetonem**. |
| **40** | Pokud hráč přiložil žeton k poli 40, necestuje nikam. Zaplatí pouze naznačených **40 euro**, a navíc opět 10 euro za každý žeton, který leží pod jeho žetonem. |

> *Nezáleží tedy na tom, jak daleko jedete, ale pouze na tom, kolik hranic překročíte. Z Ázerbájdžánu do Norska je to levnější, než byste čekali.*

> *Dostali jste peníze, abyste projeli kus světa. Jestli chcete jen tak přešlapovat na místě, budete jich muset část vrátit.*

> *Kdo dřív klikne, ten dřív jede – nebo alespoň jede levněji.*

> *Chcete si místo cestování užívat ve startovním státě? Dobrá, ale vraťte část dotace...*

Výslednou cenu hráč **zaplatí do banku**. (V případě, že by neměl celou částku, zaplatí pouze tolik, kolik má.)

Po spočítání a zaplacení ceny vraťte žeton jeho hráči. Pokračujte dalším hráčem, dokud postupně nevyhodnotíte všechny.

Doporučujeme vyhodnocovat vždy nejdříve hráče, jejichž žeton leží na žetonech jiných hráčů, abyste nezapomněli na žádný příplatek. Po vyhodnocení posledního hráče kolo končí a může začít nové.

#### Příklad

Startovním státem byla Francie. Hráči položili své žetony, jak ukazuje obrázek. Otevřete si mapu Evropy, abyste viděli, jak si vedli.

- **Červená** cestuje do Velké Británie. Spojnice po moři se počítá jen jako jeden přechod hranic (10 euro), ale navíc zaplatí 30 euro za to, že Francie a Velká Británie spolu sousedí. Celkem tedy uhradí **40 euro**.
- **Žlutý, modrá i fialová** cestují do Maďarska, což jsou tři přechody hranic. Fialová zaplatí **50 euro**, pod jejím žetonem jsou další dva. Modrá zaplatí **40 euro**, pod jejím žetonem je jeden další. Žlutý zaplatí **30 euro**.
- **Zelený a bílý** dali žeton k poli 40. Nejedou tedy nikam. Bílý zaplatí **50 euro**, stojí na dalším žetonu. Zelený zaplatí **40 euro**.

> *V nabídce států byla další dobrá volba, které si nikdo nevšiml. Řecko sice vypadá daleko, ale přes Itálii a Maltu se do něj dá dostat také na tři přechody hranic.*

### Konec kola

Tím kolo končí. Pokud to hráče zajímá, můžete si zemi, která byla v tomto kole startovní, vyhledat v přiloženém popisu států a přečíst si o ní několik zajímavostí. Dozvíte se mimo jiné, co je vlastně na obrázku kartičky.

> *Když už jste ten stát všichni navštívili, tak ať si ze své virtuální cesty odnesete nějaké poznatky!*

Po skončení vyhodnocení **mapu opět zavřete**. Karty z nabídky, včetně startovního státu, odložte stranou na hromádku (lícem vzhůru, aby se vám nepletly). Až do sedmého kola je nebudete potřebovat.

**Rozdávající hráč předá hromádku hráči po levici** – ten se stává novým rozdávajícím hráčem pro další kolo.

Druhé kolo probíhá stejně jako první. **Nedostanete však žádné další peníze**, máte jen to, co vám zbylo z kola prvního. Pokud vám i po druhém kole ještě nějaké peníze zbudou, je to dobře pro vás, necháváte si je pro další kola.

> *Pokud vám po druhém kole nezbylo nic, nevadí. Aspoň máte dobrý pocit, že jste obdržené peníze využili a hezky jste si zacestovali.*

---

**Pokud jste došli při čtení či vysvětlování pravidel až sem, nemusíte dál číst. Zahrajte si první dvě kola hry.**

---

## Druhá část hry (Kola 3–4)

> *Jaro je v plném proudu a rozbíhá se druhá část projektu – třetí a čtvrté kolo. Dotace je tentokrát větší, a také vaše cesty budou delší.*

### Příjem peněz

Na začátku druhé části hry dostane **každý hráč 200 euro**. Přidá je k částce, která mu případně zbyla z prvních dvou kol. Dohromady tvoří jeho hotovost pro třetí a čtvrté kolo.

### Třetí a čtvrté kolo

#### Zveřejnění nabídky

Vykládání karet států ve druhé části probíhá stejně jako v první části.

#### Výběr destinací

Úkolem hráčů je tentokrát **položit oba své žetony ke dvěma různým polím** herního plánu. Hráč bude cestovat ze startovního státu nejprve do jednoho, a pak do druhého státu, který označí svým žetonem. Opět se snaží, aby cestou překročil co nejméně hranic, ale aby žádné dva státy spolu přímo nesousedily.

- Hráč může žetony umisťovat **jen jednou rukou, a to postupně**. Druhý může vzít do ruky až poté, co umístil první.
- Jednou umístěný žeton nesmíte vzít zpět nebo přemístit, bez ohledu na to, zda jste již umístili i druhý žeton či nikoliv.
- **Žetony jednoho hráče nesmí být u stejného pole.**
- Fáze končí, jakmile všichni umístili oba své žetony.

> *Nezapomeňte, že dokud rozdávající hráč vykládá, oba vaše žetony leží na stole.*

> *Žetony tedy mohou být u dvou různých států, nebo u jednoho státu a u pole 40.*

#### Vyhodnocení

K vyhodnocení budete potřebovat jeden barevný kamínek (na označení startovního státu) a dva průhledné (na označení států, které si právě vyhodnocovaný hráč vybral).

Pro určení ceny začněte ve startovním státě a postupně navštivte jeden, a pak druhý vybraný stát. **Každý hráč si sám zvolí pořadí, ve kterém vybrané státy navštíví**, a to až při vyhodnocení (tak, aby to pro něj bylo co nejvýhodnější).

Cenu cesty spočítáte podle stejných pravidel jako v prvním kole. Jediné upřesnění se týká sousedících států:

| Cena | Pravidlo |
|------|----------|
| **-30 -30** | Za vybrané státy, **které spolu sousedí**, platí hráč přirážku 30 euro. Za každý zvolený stát, který **přímo sousedí se startovním státem**, platí hráč přirážku 30 euro. |

Nezáleží přitom na tom, kudy cestuje a v jakém pořadí zvolené státy navštěvuje. **Přirážku platí za to, že státy spolu sousedí**, nikoliv za to, že leží vedle sebe na jeho cestě.

> *Celkově tedy můžete na pokutách zaplatit až 90 euro.*

Pokud hráč položil jeden z žetonů k **poli 40**, jede ze startovního státu **jen do státu, kam položil svůj druhý žeton**. K ceně této cesty se připočte 40 euro (nebo více, pokud jeho žeton není u pole 40 první).

> *Začněte hráči, jejichž žetony nejsou překryty ostatními. Pokud to není možné, vyhodnoťte některého s jedním žetonem překrytým, ale překrytý žeton zatím neodstraňujte.*

#### Příklad

Startovní stát je Francie. Modrá si vybrala Velkou Británii a Nizozemsko. Cena cesty je **80 euro**. 20 euro za překročení dvou hranic a 60 euro přirážka za sousedící státy (Velká Británie sousedí s Francií i Nizozemskem). Modrá se nemohla vyhnout přirážce výběrem delší cesty (například z Francie do Německa, Nizozemska, Belgie a Velké Británie).

Je to ovšem pořád lepší, než kdyby si vybrala místo Nizozemska Belgii, kde by přirážka činila 90 euro a celková cena by činila 110 euro.

---

**Můžete si zahrát druhou část hry.**

---

## Třetí část hry (Kola 5–6)

> *V létě pak probíhá nejprestižnější část projektu – s největší dotací a opravdu dlouhými cestami.*

### Příjem peněz

Na začátku třetí části hry dostane **každý hráč 300 euro** a přidá je k částce, která mu případně zbyla z prvních čtyř kol.

### Páté a šesté kolo

#### Zveřejnění nabídky

Rozdávání karet probíhá obdobně jako v prvních čtyřech kolech. Na řadě je další hráč v pořadí. Rozdávající hráč však místo jedné karty vyloží **doprostřed herního plánu karty dvě** – **startovní a cílový stát**. Nezáleží pak, který stát je startovní a který cílový, cesta vás bude stát oběma směry stejně. Celkem tedy rozdá devět karet – sedm po obvodu a dvě do středu plánu.

Rozdávající hráč sám volí tempo vykládání karet po obvodu. Dbejte ale na to, abyste startovní a cílový stát **vyložili pokud možno současně** nebo s minimálním časovým odstupem.

#### Výběr destinací

Výběr probíhá podle stejných pravidel jako ve třetím a čtvrtém kole. Hráči postupně položí oba své žetony ke dvěma různým polím herního plánu.

Hráč bude tentokrát cestovat **z jednoho z dvojice vyložených států do druhého**, a to přes oba zvolené státy. Opět se snaží, aby cesta byla co nejlevnější a aby státy spolu nesousedily.

#### Vyhodnocení

Probíhá obdobně jako v předchozích dvou kolech. Dvěma barevnými kamínky označíte startovní a cílový stát, dva čiré položte na hráčem vybrané státy.

Hráč musí zvolit cestu z jednoho z dvojice startovního a cílového státu (je jedno, který zvolí – oběma směry je cesta stejně drahá) do druhého. **Přitom musí projít přes oba zvolené státy.** Cena se určí stejně jako v předchozím kole, aby byla co nejnižší:

| Cena | Pravidlo |
|------|----------|
| **-30 -30** | Opět se platí přirážka 30 euro za každou sousedící dvojici startovního/cílového a vybraného státu nebo pokud sousedí oba vybrané státy. **Za případné sousedství startovního a cílového státu se však přirážka neplatí.** |
| **40** | V případě, že hráč umístil jeden žeton k poli 40, vede cestu ze startovního do cílového státu **pouze přes stát, ke kterému položil svůj druhý žeton**, ale zaplatí navíc 40 euro. |

> *V tomto kole tedy může cestovatel na pokutách za sousedící státy zaplatit až 150 euro.*

---

**Můžete si zahrát třetí část hry.**

---

## Finále (Kolo 7)

> *Podzimní kolo je jakousi odměnou pro všechny věrné účastníky projektu. Mohou si naplánovat cestu svých snů. Není třeba podotýkat, že zájem je najednou spíše o cesty vzdálené a nákladné.*

Hra končí posledním, sedmým kolem. Tentokrát **nedostanete žádné peníze předem**, ale také **žádné peníze nebudete platit**. Naopak, dostanete právě takovou dotaci, jak drahou cestu si naplánujete.

### Sedmé kolo

#### Rozdávání

Karty států vám vystačily na šest předchozích kol. Před posledním kolem tedy rozdávající hráč všechny použité karty vezme a zamíchá. V posledním kole se může objevit jakýkoliv stát.

Rozdávání probíhá stejně jako ve třetí části (kola 5 a 6). Sedm států patří do nabídky, a pak rychle vyložte dvě další karty do středu – startovní a cílové státy.

#### Výběr destinací

Také výběr destinací vypadá stejně jako ve třetí části. Hráči pokládají dva žetony ke dvěma různým polím. Cestovat budou ze startovního do cílového státu přes zvolené dvě země.

**Tentokrát se hráči nesnaží o co nejlevnější cestu. Chtějí položit žetony tak, aby cesta byla co nejdelší a nejdražší.** Cenu cesty tentokrát nebudete platit, ale naopak dostanete peníze v její hodnotě.

> *Hráč se tedy ve fázi výběru destinací snaží položit žetony tak, aby ta nejlevnější trasa skrz ně byla co nejdražší. Cestu samotnou, včetně pořadí navštívených států, však volí soupeři.*

> *Je to bonus za to, že svým cestováním příliš nezatěžujete kasu projektu. Jednou ty dotace jsou vypsány, tak se prostě přidělit musí.*

#### Vyhodnocení

Postupně se vyhodnocují všichni hráči jako v předchozích kolech. Dvěma barevnými kamínky označíte startovní a cílový stát, dva čiré jsou pro hráčem vybrané státy.

Hledáme opět cestu z jednoho z dvojice startovního a cílového státu do druhého, která vede přes oba vybrané státy. **Cestu tentokrát nevolí hráč, který státy vybral, ale společně všichni ostatní hráči.** Snaží se najít cestu, která bude za daných podmínek co nejlevnější.

Cena cesty se určí podobně jako ve třetí části hry:

- Hráč **dostane 10 euro za každou hranici**, kterou překročí.
- Cena se opět **zvyšuje o 30 euro za každou sousedící dvojici** států (avšak ne za sousedství startovního a cílového státu).
- Také položení žetonu k poli 40 znamená, že hráč navíc k ceně cesty přes stát zvolený druhým žetonem **přičte 40 euro**.
- Cena se ovšem tentokrát **snižuje o 10 euro za každý žeton** ležící pod kterýmkoliv z jeho žetonů.

> *Tedy i v sedmém kole je nevýhodné být pomalejší než ostatní.*

---

## Konec hry

Hra končí po sedmém kole. Hráči spočítají své peníze (ušetřené během prvních šesti kol a získané v sedmém kole).

**Zvítězí ten, kdo má nejvyšší částku.** Případně jsou vítězi všichni hráči, kteří získali nejvíce peněz. Vítězů tedy může být i více.

> *To zas není tak úplně pravda. Tato hra je o cestování a poznávání, a tak vlastně zvítězili všichni, kdo si to užili a možná se i něco nového dozvěděli.*

---

## Náročnější varianta pro dva nebo tři hráče

Hrají-li jen dva nebo tři hráči, můžete si vyzkoušet náročnější variantu. Každý hráč si vezme **dvě karty cestovatelů a oba žetony od obou zvolených barev**.

> *Při běžných pravidlech je hra v méně hráčích jednodušší – ve hře je méně žetonů a často tak zbývají dobré volby i na hráče, kteří nepospíchají.*

### Příjem peněz

Hráč dostává příjem za obě karty cestovatele, tedy v jednotlivých částech **200, 400 a 600 euro**.

> *Oba hráčovi cestovatelé mají peníze na společné hromádce. Hotovost je pro obě barvy společná. Jedna barva tedy může utratit v první části i více než 100 euro.*

### Volba destinací

Hráči hrají za obě barvy současně. Žetony přikládají opět postupně a jen jednou rukou. Hráč si sám zvolí pořadí.

**Pro každou barvu však musí zvolit odlišné destinace.** V první části, kdy umisťují hráči dva žetony (od každé barvy jeden), musí tedy každý dát k jinému poli.

Ve druhé a třetí části i ve finálovém kole umisťuje každý čtyři žetony (dva od každé barvy). Nesmí pro obě barvy zvolit přesně stejnou dvojici polí, aspoň jeden žeton od každé barvy musí dát na různá pole.

> *Hráč tedy sice smí na jedno pole umístit po jednom žetonu od každé barvy, zbylé dva žetony však v tom případě musí umístit každý k jinému poli.*

### Vyhodnocení

Hráči vyhodnotí obě své barvy zvlášť. Přirážka 10 euro za žeton položený dříve na stejné pole se platí i za případný žeton spřátelené barvy.

Za každou barvu zaplatí (v sedmém kole dostane) hráč spočtenou částku.

### Chybné umístění žetonů

Pokud hráč omylem umístí žetony obou barev stejně, postupujte v okamžiku, kdy se na to přijde, takto:

- Pokud hráč umisťoval dva žetony v prvním a druhém kole a dal je na stejné pole, musí vzít spodní z nich a umístit jej znovu v souladu s pravidly.
- Stejně postupujte i v případě, že hráč umístí oba žetony stejné barvy na jedno pole (to se může stát i v základní variantě hry).
- Pokud umisťoval čtyři žetony (ve třetím až sedmém kole) a dal je po dvou na stejná pole, pak musí oba své spodní žetony vzít a umístit je znovu v souladu s pravidly.

> *Jeden z nich může dát i na původní pozici (na vršek komínku u stejného pole), v tom případě však druhý musí dát jinam.*

---

## Popis map

### Evropa

Na mapě je několik spojnic po moři. Před hrou je dobré hráčům mapu ukázat a tato sousedství zmínit. Byly zahrnuty jen ty spojnice, které připojí samostatné ostrovy k jednomu až třem nejbližším státům, bez ohledu na skutečné námořní linky či trajekty.

- Například Polsko nesousedí se Švédskem, Dánsko s Norskem, Itálie se Španělskem, atd., přestože byste ve skutečnosti přímá lodní spojení mezi těmito státy patrně našli.

Tam, kde jsou státy či společné hranice příliš malé, byly velikostní poměry na mapě oproti skutečnosti mírně upraveny, aby bylo vše na první pohled patrné. Povšimněte si především, že:

- **Chorvatsko** přímo sousedí s Černou Horou, ale nikoliv s Itálií.
- **Lichtenštejnsko** sousedí s Rakouskem a Švýcarskem, ne však s Itálií a Německem.
- **Monako** je zcela obklopeno Francií, a nesousedí přímo s Itálií.

Státy jsou považovány za souvislé, i když sestávají z více ostrovů a pevninských částí:

- **Dánsko** přímo sousedí se Švédskem (spojuje je Öresundský most).
- **Řecko** se všemi svými ostrovy je považováno za souvislý stát a sousedí s Tureckem a po moři i s Maltou.
- **Velká Británie** sousedí s Irskem (Severní Irsko je součástí Velké Británie).
- **Island** sousedí s Irskem, Velkou Británií a Norskem (po moři).
- **Malta** sousedí s Itálií a Řeckem (po moři).
- **Kypr** sousedí s Tureckem (po moři).

#### Zvláštní případ: Rusko

- Rusko má svou malou část (Kaliningrad) také mezi Polskem a Litvou. **Pro účely průjezdu jsou obě části považovány za oddělené státy.** Vstoupíte-li tedy do jedné části Ruska, pokračovat musíte do státu, který sousedí s toutéž částí Ruska.
- Máte-li Rusko jako startovní, cílový či jeden z vybraných států, můžete si vybrat kteroukoliv část.
- **Pro účely pokut se však za sousední státy považují státy sousedící s oběma částmi**, bez ohledu na to, kterou část při cestování skutečně navštívíte.

**Příklad:** V prvním kole je startovním státem Polsko. Zelený hráč vybere Rusko. Cesta ho stojí 40 euro – z Polska se dostane do menší části Ruska na jeden přechod hranic, zaplatí však navíc 30 euro za to, že státy sousedí. I kdyby zvolil jako trasu Polsko–Bělorusko–Rusko (velká část), nepomohl by si, protože Rusko a Polsko spolu sousedí bez ohledu na to, kterou část si vybere – cesta by ho tak stála 50 euro.

Červená hráčka zvolí Finsko. Nejkratší cesta stojí 30 euro – přes Bělorusko a velkou část Ruska. Kratší cesta Polsko–Rusko–Finsko není možná, protože Polsko sousedí s jinou částí Ruska než Finsko.

Podobnou anomálii jako Rusko má i **Ázerbájdžán** – jeho menší část sousedí s Tureckem ale ne s Ruskem, jeho větší část sousedí s Ruskem ale ne Tureckem.

#### Státy uvnitř jiných států

Některé státy se nacházejí uvnitř jiných států. Pokud je vaším úkolem takovým státem projet, musíte překročit hranici jak při vstupu do něj, tak při výjezdu: stát, který jej obklopuje, tedy navštívíte dvakrát.

**Příklad:** Ve třetím kole je startovním státem Itálie. Žlutý hráč vybral Monako a Španělsko. Cesta jej bude stát 40 euro – z Itálie jede nejprve do Francie, pak do Monaka, pak zpět do Francie a nakonec do Španělska. Je tak vlastně stejně drahá, jako kdyby státy navštívil v opačném pořadí (Itálie–Francie–Španělsko–Francie–Monako).

### USA

Mapa USA je poměrně zřejmá. Povšimněte si jen:

- Státy **Utah, Colorado, Arizona a Nové Mexiko** spolu všechny sousedí, lze tedy přímo jít i z Utahu do Nového Mexika nebo z Arizony do Colorada.
- Na mapě jsou jen **dvě mořské spojnice**, připojují Aljašku s Washingtonem a Havaj s Kalifornií. Všechny ostatní státy sousedí jen přes suchozemské hranice.
- **Michigan** sousedí s Wisconsinem, ne však s Minnesotou. Obě části Michiganu se považují za spojité území.
- **Connecticut** nesousedí s New Jersey.
- **Maine** nesousedí s Massachusetts.

---

## Kredity

**Hra Vlaadi Chvátila**

- Ilustrace postav: David Cochard
- Ilustrace karet: Milan Vavroň
- 3D grafika: Radim Pech
- Grafický design: Filip Murmak, Ivana Lososová
- Přehled faktů: Martin Hrabálek
- Hlavní tester: Petr Murmak

**Speciální poděkování:** klubu deskových her Brno, organizátorům Festivalu Fantazie a GameConu, Monice Dillingerové, Paulu Groganovi, Lukáši Šimíčkovi a mojí ženě Marcele.

**Distributor pro ČR:**
ALBI Česká republika a. s.
Thámova 13, Praha 8
www.albi.cz, www.modernihry.cz
Infolinka: +420 737 221 010

**Distribútor pre SR:**
Albi s. r. o., Dlhá 88, Žilina
www.albi.sk

© Czech Games Edition, Prosinec 2010
www.CzechGames.com
